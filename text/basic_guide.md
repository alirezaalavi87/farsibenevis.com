۱۴۰۳-۰۱-۱۰

## نیم‌فاصله
نیم‌فاصله برای جدا کردن بخش‌های کلمات غیرساده است. اگر کلمه‌ای از دو بخش تشکیل شده و نه چسبیده بلکه جدا نوشته می‌شود، این بخش‌ها با نیم‌فاصله از هم جدا می‌شوند و استفاده از فاصله در وسط یک کلمه نادرست است.

مثال: نیک‌بختی. نیک‌بختی که از دو بخش تشکیل شده، یک کلمه است و دو کلمه نیست. پس دو بخش آن با نیم‌فاصله از هم جدا می‌شوند.

مثال: انسان‌ها. انسان‌ها ترکیب انسان و علامت جمع یعنی ها است. این هم دو تا کلمه نیست و فقط یک کلمه است پس دو بخش آن با نیم‌فاصله از هم جدا می‌شوند.

با استفاده از نیم‌فاصله می‌توان کلمه‌های پیچیده‌تر را نوشت.

نیم‌فاصله پس از حروفی که در حالت عادی به حرف بعدی خود می‌چسبند استفاده می‌شود تا جلوی چسبیدن را بگیرد. استفاده از نیم‌فاصله پس از حروفی که ذاتاً به حرف بعدی نمی‌چسبند (یعنی حروف د، ذ، ر، ز، ژ، و، ا) نیازی به استفاده از نیم‌فاصله نیست.

چند جا که جدانویسی با استفاده از نیم‌فاصله توصیه می‌شود:

در علامت جمع: انسان‌ها، رایانه‌ها، پرستوها

در علامت صفت‌های تفضیلی (تر و ترین): قشنگ‌تر، زیباتر، عادی‌ترین

پس از «می» در فعل‌های استمراری (و اخباری): می‌رود، می‌توانست، می‌شد

## فاصله

بین هر دو کلمه در نوشته‌ها لازم است فاصله گذاشته شود. کاربرد فاصله جدا کردن کلمات است. وسط یک کلمه نباید فاصله استفاده شود و اگر لازم است اجزای یک کلمه جدا از هم نوشته شوند باید از نیم‌فاصله استفاده کرد. (رجوع کنید به بخش نیم‌فاصله)

علامت فاصله برای ایجاد فضای خالی نیست. بنابراین بین هر دو کلمه باید فقط یک بار استفاده شود و گذاشتن چند تا فاصله به‌منظور ایجاد فضای بیشتر بین کلمه‌ها از نظر املا درست نیست.

پس از هر کلمه‌ای لازم است فاصله استفاده شود. حتی پس از حروفی که ذاتاً به حرف پس از خود نمی‌چسبند (یعنی حروف د، ذ، ر، ز، ژ، و، ا) هم لازم است فاصله گذاشته شود.

نمونه‌های غلط:

انسان ها: انسان+ها یک ترکیب است و نباید بین اجزای آن فاصلهٔ کامل گذاشت. انسان‌ها درست است.

آن رادیدم: «را» یک کلمه است و پس از آن باید فاصله گذاشته شود. «آن را دیدم» درست است.


## علایم نگارشی

علایم نگارشی مثل ویرگول (،) نقطه (.) علامت سؤال (؟) علامت تعجب (!) و نقطه‌ویرگول (؛) به کلمهٔ قبل از خود می‌چسبند و پس از آن‌ها فاصله می‌آید.

همچنین این علامت‌ها تنها یک بار استفاده می‌شوند و تکرار نمی‌شوند. بنابراین ترکیبی مثل «؟؟؟» در انتهای جمله‌های سؤالی نادرست است.

مثال:

«او نقاشی‌هایی از انسان‌ها، طبیعت و ماشین‌ها ترسیم می‌کرد.»

توضیح: در ترکیب «انسان‌ها، طبیعت» ویرگول به کلمهٔ پیش از خود چسبیده است و پس از آن یک فاصله آمده است.


مثال غلط:

«زندگی زیباست.زندگی شستن یک بشقاب است.»

توضیح: پس از نقطه در پایان جمله لازم است فاصله آورده شود. عبارت زیر درست است:

«زندگی زیباست. زندگی شستن یک بشقاب است.»

مثال غلط:

«ممکن است به من کمک کنید ؟»

توضیح: علامت سؤال و علایم نگارشی دیگر باید به واژهٔ پیش از خود بچسبند. عبارت زیر درست است:

«ممکن است به من کمک کنید؟»


مثال غلط:
«این بسیار عجیب است!!!!!»
توضیح: علامت تعجب و علایم نگارشی دیگر نباید چندین بار تکرار شوند.


## هکسره

بین موصوف و صفت و بین مضاف‌الیه و مضاف کسره می‌آید و این کلمه‌ها با کسره به هم وصل می‌شوند. در نگارش فارسی نیازی به نوشتن این کسره نیست.

مثال:

پرندهٔ زیبا

او انسان فرزانه‌ای است.

نباید از «ــه» به‌جای کسره استفاده شود. در واقع در زبان فارسی کلمات غالباً در انتهای خود حرف صدادار ندارند و این کسره بخشی از کلمه نیست بلکه چیزی است برای ارتباط بین کلمه‌ها.

مثال غلط:

«او انسانه فرزانه‌ای است.»

توضیح: «ه» نباید به‌جای کسره استفاده شود. می‌توان این را به‌شکل «انسانِ فرزانه» نوشت. همچنین می‌توان کسره را ننوشت و به عبارت «انسان فرزانه» بسنده کرد.



## الف، همزه، عین

سه حرف الف، همزه (ء، ئ) و عین ممکن است خیلی وقت‌ها صدای یکسانی بدهند. مثلاً ممکن است «علی» و «اَلی» به یک شکل تلفظ شوند اما استفاده از این حروف به‌جای یکدیگر از نظر املایی درست نیست.

مثال‌های غلط:

عاره به‌جای آره

عادم به‌جای آدم

مطمعن به‌جای مطمئن


همزه می‌تواند روی الف، واو و ی قرار بگیرد که در هر یک از این حالت‌ها کلید جداگانه‌ای در صفحه‌کلید باید برای نوشتن این فشرده شود. شکل‌های همزه که در زبان فارسی کاربرد دارند این‌ها هستند: ؤ، ئ، أ.

## سریا


## پرانتز و گیومه

پرانتز برای توضیحات وسط نوشته استفاده می‌شود. مثلاً وقتی که می‌خواهیم کلمهٔ معادل یک کلمه را هم استفاده کنیم.

مثال:

او یک رایانامه (email) برای من فرستاد.


نکتهٔ نگارشی دربارهٔ پرانتز این است که پرانتزها از کلمهٔ بیرون خودشان با فاصله نوشته می‌شوند و به کلمه‌های داخل پرانتز می‌چسبند.

گیومه برای تأکید یا نوشتن جمله‌های گفتار یک نفر استفاده می‌شود. نباید از پرانتز یا کوتیشن (") به‌جای گیومه استفاده شود. گیومه در صفحه‌کلید استاندارد فارسی با ترکیب‌های shift + L و shift + K نوشته می‌شود.

مثال:

او اسم درخت خودش را «داردار» گذاشته بود.

او گفت: «این درخت زیبایی است.»

گیومه نیز مشابه پرانتز به کلمهٔ داخل خود می‌چسبد و از کلمه خارج خودش با فاصله نوشته می‌شود.

## شکسته‌نویسی

شکسته‌نویسی به‌معنی نوشتن کلمات به شکل رایج گفتاری آن‌هاست. مثلاً ممکن است به‌جای «تابستان» بنویسید «تابستون» یا به‌جای «می‌روم» بنویسید «می‌رم».

نکتهٔ اساسی دربارهٔ شکسته‌نویسی این است که اصول کلی نگارش در این نوع نوشتار هم رعایت می‌شود. برای مثال اگر کلمهٔ مرکبی به‌شکل جدا نوشته می‌شود، این‌جا هم باید با نیم‌فاصله جدا شود. یا مثلاً علامت سؤال باید در انتهای جمله به کلمهٔ پیش از خود بچسبد و الی آخر.

مثال درست:

می‌روم -> می‌رم

مثال نادرست:

می‌روم -> می رم

نکتهٔ دیگر دربارهٔ شکسته‌نویسی این است که همهٔ کلمات باید نوشته شوند. یعنی شکسته‌نویسی باعث حذف اجزای جمله نمی‌شود. برای مثال اگر «را» که نشان‌دهندهٔ مفعول جمله است را شکسته می‌نویسید، می‌توانید آن را به‌شکل «رو» بنویسید و به هر حال باید نوشته شود. استفاده از حرکهٔ ضمه (ـُ) به‌جای «را» و «و» نادرست است.

مثال غلط:

«اونُ دیدم.» شکل درست: اون رو دیدم.

«ایشون پکیجُ شوفاژ نصب می‌کنه.» شکل درست: ایشون پکیج و شوفاژ نصب می‌کنه.

